# Jak znaleźć dobry temat badań {#lab02}

:::{.box}
**LITERATURA**

Na tych zajęciach opieramy się przede wszystkim na informacjach z poprzedniego semestru, polecam przypomnieć sobie treści i literaturę z wykładów 1-4. Gorąco zachęcam również do lektury [rozdziału 8 z otwartego podręcznika Research Methods in Psychology](https://kpu.pressbooks.pub/psychmethods4e/chapter/finding-a-research-topic/).
:::

:::{.box}
**WASZE ZADANIE**

Określcie wspólnie (w trójkach), jakim tematem chcielibyście się zająć. Przygotujcie krótką (5-10 minut, slajdy) prezentację, w której zaprezentujecie swój temat oraz powody, dla których go wybieracie (co Was zainteresowało?). Wykorzystajcie w prezentacji co najmniej 3 pozycje z literatury naukowej. 

Pamiętajcie, że im bardziej szczegółowo określicie temat, tym łatwiej będzie Wam znaleźć dobre pytanie badawcze i literaturę. 
:::

Kilka praktycznych uwag dotyczących poszukiwania tematu:

1. Jeżeli Waszym punktem wyjścia jest bardzo szerokie zagadnienie i by je poznać korzystacie z prac przeglądowych lub podręczników, warto zajrzeć do bibliografii i sprawdzić, czego dotyczyły cytowane prace empiryczne.
2. Nie wahajcie się ograniczać Waszych poszukiwań do konkretnych grup badanych i konkretnych przykładów interesującego Was zjawiska, np. wychodząc od zagadnienia "stres" możecie zawęzić Wasze poszukiwania do stresu egzaminacyjnego albo lęku przed wystąpieniami publicznymi i zastanowić się, czy nie ograniczyć badań do konkretnej grupy (ale tu zachowajcie ostrożność i pamiętajcie, że badania naukowe powinny dostarczać nam wiedzy o ogólnym charakterze). 

:::{.box}
**CEL ZAJĘĆ**

Omówienie wypracowanych przez Was tematów badawczych i ustalenie, czy w bieżącym semestrze dacie radę wykonać badanie w wybranym temacie zgodne z wymaganiami określonymi na przedmiocie.
:::

## Rodzaje artykułów naukowych {#lab02-papers}

Wcześniej prowadzone badania będą dla Was nieocenioną inspiracją na wszystkich etapach realizacji Waszego projektu badawczego. By dobrze orientować się w jakimś temacie, warto znać nie tylko wyniki pojedynczych badań, ale także stosowane metody realizacji badań oraz najważniejsze perspektywy teoretyczne. W realizacji każdego z tych celów pomogą Wam różne rodzaje artykułów naukowych. 

### Raport z badania empirycznego {#lab02-papers1}

Artykuł, w którym raportowane są wyniki tylko jednego badania da Wam wiele ciekawych informacji o tym, jak prowadzi się badania empiryczne. Może być dla Was świetnym źródłem informacji, kiedy będziecie planować własne badanie. Opierając się na dobrych raportach z badań empirycznych poznacie warsztat badawczy.

Pamiętajcie, że wyniki jednego badania nie zawsze muszą zostać zreplikowane. Gdy jakiś wynik Was zainteresuje, warto sprawdzić, czy inni badacze prowadzili podobne badania i uzyskiwali zbliżone rezultaty. Jeżeli temat jest znaczący, a badania prowadzone są dostatecznie długo, może Wam w tym pomóc systematyczny przegląd albo metaanaliza.

### Metaanaliza i przegląd systematyczny {#lab02-papers2}

Przykład metaanalizy: [Intuitive Honesty Versus Dishonesty: Meta-Analytic Evidence](https://journals.sagepub.com/doi/pdf/10.1177/1745691619851778)
Przykład systematycznego przeglądu: 

Celem metaanalizy lub systematycznego przeglądu jest dokonanie podsumowania dotychczas prowadzonych badań. 

Metaanalizę można wykonać, jeżeli w badaniach wykorzystywane są standardowe metody i uzyskane wyniki można podobnie interpretować. Wynikiem metaanalizy będzie to ilościowe podsumowanie i przedstawienie wyników wielu badań w formie jednej lub kilku statystyk. 

Jeżeli metodologia badań jest zróżnicowana i nie da się podsumować ich ilościowo, można w dalszym ciągu podsumować je przy pomocy tabelarycznych zestawień i opisu w systematycznym przeglądzie.    

Podczas realizacji metaanalizy lub systematycznego przeglądu konieczne jest przejście kroków gwarantujących, że przegląd literatury jest w istocie systematyczny i obiektywny. Kroki te podsumowuje [diagram PRISMA](http://www.prisma-statement.org/PRISMAStatement/FlowDiagram) (ang. *Preferred Reporting Items for Systematic Reviews and Meta-Analyses*).

### Przegląd narracyjny {#lab02-papers3}

Przykład przeglądu narracyjnego: [Doubled-Edged Swords in the Biology of Conflict](https://www.frontiersin.org/articles/10.3389/fpsyg.2018.02625/full)

Przeglądy narracyjne co prawda nie muszą opierać się na tak dokładnym przeglądzie literatury, jak przeglądy systematyczne, ale (przeważnie) przedstawiają spójną perspektywę ich autora, dzięki czemu łatwiej się z nich uczyć. Należy jednak pamiętać, że wybór cytowanych wyników badań jest subiektywny. Musicie mieć w związku z tym zaufanie do autora i czasopisma, w którym opublikowany został artykuł.

Niektóre przeglądy narracyjne powstają po to, by podsumować stan wiedzy w jakiejś dziedzinie w sposób przystępny dla czytelnika. Tu przykłady takich przeglądów:

- [Wolpert, D. M., Diedrichsen, J., & Flanagan, J. R. (2011). Principles of sensorimotor learning. Nature Reviews Neuroscience, 12(12), 739–751. https://doi.org/10.1038/nrn3112](https://www.nature.com/articles/nrn3112)

- [Turecki, G., Brent, D. A., Gunnell, D., O’Connor, R. C., Oquendo, M. A., Pirkis, J., & Stanley, B. H. (2019). Suicide and suicide risk. Nature Reviews Disease Primers, 5(1), 1–22. https://doi.org/10.1038/s41572-019-0121-0](https://www.nature.com/articles/s41572-019-0121-0)

### Prace teoretyczne i inne rodzaje artykułów {#lab02-papers4}

Możecie spotkać się w recenzowanych czasopismach z artykułami, które nie będą pasować do żadnej z powyższych kategorii. Możecie trafić np. na pracę teoretyczną, w której autorzy prezentują nowe ujęcie teoretyczne.

## Zotero - kilka praktycznych uwag {#lab02-zotero}

Korzystanie z literatury ułatwią Wam menadżery cytowań. Dwa najpopularniejsze to Zotero oraz Mendeley. 