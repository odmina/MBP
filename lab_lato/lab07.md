# Jakość zbieranych danych w badaniach twarzą w twarz i przez internet {#lab07}

:::{.box}

**WASZE ZADANIE**

PRZYGOTUJCIE OSTATECZNĄ WERSJĘ WASZEJ ANKIETY w wersji on-line lub drukowanej. To duże zadanie. Pamiętajcie, że:

- badanie powinno być poprzedzone dokładnym omówieniem celów i przebiegu oraz klauzulą świadomej zgody;
- ankieta powinna być przygotowana tak, by Wasi respondenci byli przekonani, że szanujecie ich i czas, jaki Wam poświęcają;
- jeżeli zapomnicie o czymś przed uruchomieniem badania, będzie Wam trudno to poprawić;
- powinniście zastosować sposoby zapewnienia jakości danych, o których wspominaliśmy już na zajęciach.

JEŻELI KORZYSTACIE Z ANKIETY ON-LINE, PRZYNIEŚCIE NA NASTĘPNE ZAJĘCIA KOMPUTERY TAK, BYŚCIE MOGLI JĄ ZAPREZENTOWAĆ.

:::

## Najważniejsza kwestia {#lab07-most-important}

**NIE DA SIĘ TEGO NAPISAĆ ZBYT DUŻYMI LITERAMI ALBO ZBYT DOBITNIE. DBAJCIE O TO, BY WASZE ANKIETY BYŁY PRZEJRZYSTE, ŁATWE DO ZROZUMIENIA I POPRAWNE JĘZYKOWO!!!** 

Okazujecie w ten sposób szacunek badanym oraz unikacie braków danych i danych trudnych do zinterpretowania.
 
## Internet {#lab07-2-internet}

### Zapobieganie wielokrotnemu wypełnianiu ankiety {#lab07-2-multiple}

1. Zamieszczenie na końcu badania pytania: Czy na wszystkie pytania odpowiedziałeś/aś szczerze i zgodnie z prawdą i możemy użyć Twoich odpowiedzi w badaniu naukowym? Pytanie być może nie wyeliminuje wszystkich, którzy wypełnili Waszą ankietę kilka razy z różnych dziwnych przyczyn, ale zawsze warto pozbyć się choć części takich odpowiedzi.
2. Jeżeli w Waszym badaniu zachętą jest przekazanie jakiejś ciekawej dla badanych informacji zwrotnej i może być interesujące, jak wyglądają jej alternatywne wersje, pokażcie na końcu wszystkie warianty. Unikniecie w ten sposób prób wypełnienia ankiety wynikających z ciekawości, jaka byłaby informacja zwrotna gdyby...
3. Korzystanie z serwisów wymagających logowania, umożliwiających zablokowanie wielokrotnych odpowiedzi (Google Forms, opcja taka istniała też kiedyś w badaniach przez fb, ale szczerze mówiąc nie śledzę)
4. Weryfikacja IP - są serwisy ankietowe, które to umożliwiają, ale uwaga: badanie przestaje być anonimowe i musicie mieć zgodę na przetwarzanie tego typu danych.

### Ankieta wypełniana przez niewłaściwe osoby {#lab07-2-out-of-group}

Jeżeli tylko Wasza ankieta jest skierowana do jakiejś specyficznej grupy (np. nauczyciele, osoby opiekujące się niepełnosprawnym członkiem rodziny itp.), zadbajcie o to, by ankieta trafiła wyłącznie do interesującej Was grupy. Można to zrobić udostępniając linka np. tylko w branżowych serwisach albo wysyłając go mailem do osób spełniających kryteria udziału. Oczywiście czasem nie ma takiej możliwości, ale jeżeli tylko jest, warto z niej skorzystać.

### Wartości spoza skali {#lab07-2-out-of-scale}

:::{.box}

**Zawsze** blokujcie możliwość wpisywania niemożliwych lub bezsensownych wartości. Praktycznie każde narzędzie do ankiet to umożliwia.

:::

### Zapobieganie efektowi kolejności kafeterii {#lab07-2-order-effect}

W badaniach zdarza się, że wybór jakichś opcji z listy (szczególnie w pytaniach, w których można wskazać wiele odpowiedzi, np. "Skąd czerpiesz informacje o...") nie jest niezależny od tego, jakie opcje je poprzedziły. Respondenci, kiedy nie są mocno zaangażowani w badanie potrafią wskazywać odpowiedź "pierwszą lepszą", albo przestać zastanawiać się nad swoimi odpowiedziami dochodząc do końca kafeterii.

Muszę tu pozdrowić moich znajomych, którzy w badaniach rynku i opinii stworzyli określenie "efekt 3bita". W pewnym badaniu, wbrew wszelkim oczekiwaniom i wiedzy o świecie, najbardziej popularnym batonem okazał się właśnie 3bit, bo na alfabetycznej liście znalazł się jako pierwszy 😎

:::{.box}

**W pytaniach z długą kafeterią oraz gdy korzystacie ze skali nominalnej zawsze kiedy to tylko możliwe (i sensowne) stosujcie losową kolejność odpowiedzi!**

:::

## Niezależnie od metody {#lab07-3-all-methods}

### Zapobieganie losowym, nieuważnym odpowiedziom {#lab07-3-random-answers}

1. Unikajcie długich bloków podobnie sformułowanych pytań, w szczególności takich, w których te same bieguny skali oznaczają to samo natężenie cechy (warto stosować pytania o odwróconej skali, wiele kwestionariuszy je ma).
2. Stosowanie pytań "pułapek" o treści np. zaznacz odpowiedź 4. W takim przypadku musicie przed badaniem postanowić, w jakich sytuacjach będziecie odrzucać ankietę (sam pojedynczy błąd w pytaniu pułapce może być niewystarczającym powodem). W badaniach realizowanych przez internet macie ponadto możliwość włączania do ankiety innych zaskakujących zadań, które tylko na pierwszy rzut oka przypominają normalne pytanie.
3. Krótkie badania. Nie ma nic tak skłaniającego do odpowiadania na chybił trafił niż długa, nudna ankieta.

:::{.box}

Jednym z powodów, by nie włączać do kwestionariusza pytań "na wszelki wypadek" jest wydłużenie ankiety. Im dłuższa ankieta, tym mniejsza uwaga poświęcana w szczególności końcowym pytaniom.

:::

### Weryfikacja danych po zakończeniu badania {#lab07-3-post-collection}

W przypadku ankiet realizowanych na papierze niestety nie możecie skorzystać z metod kontroli jakości danych podczas ich gromadzenia. Pozostaje Wam zadbanie o to, by ankieta była możliwie przejrzysta i interesująca oraz ostrożność i dokładna analiza odpowiedzi jeszcze przed rozpoczęciem analizy danych. Temu zagadnieniu poświęcony jest cały kolejny rozdział.

