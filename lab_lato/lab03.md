# Pytania badawcze i hipotezy {#lab03}

Celem zajęć będzie postawienie pytań badawczych i wstępnych hipotez, które będziecie testować w swoich badaniach. Na zajęciach ocenimy również to, czy przetestowanie Waszej hipotezy będzie wykonalne w ramach zajęć z metodologii.

:::{.box}
**LITERATURA**

Po raz kolejny opieramy się przede wszystkim na informacjach z poprzedniego semestru, polecam przypomnieć sobie treści i literaturę z wykładów 1-4 oraz 6-7. Gorąco zachęcam również do lektury [rozdziału 9 i 10 z otwartego podręcznika Research Methods in Psychology](https://kpu.pressbooks.pub/psychmethods4e/chapter/generating-good-research-questions/).

:::

:::{.box}
**WASZE ZADANIE**

W grupach opracujcie pytanie badawcze i hipotezę. Uzupełnijcie prezentację, którą już macie o slajdy, na których je przedstawicie. Musicie być w stanie uzasadnić swoją hipotezę w oparciu o literaturę naukową. Hipotezy w badaniach naukowych powinny wynikać z teorii, ale jeżeli będzie Wam trudno znaleźć odpowiednią teorię, oprzyjcie się na wynikach wcześniejszych badań.

:::

## Dobre pytanie badawcze {#lab03-pytanie}

Najlepsze pytania badawcze to takie, które są interesujące z naukowego punktu widzenia. Oznacza to, że jeżeli udzielimy na nie odpowiedzi, uzyskamy nową wiedzę na temat otaczającego nas świata. 

Jeżeli już wiecie, jakim zachowaniem lub cechą chcecie się zająć, warto skorzystać ze wskazówek autów [Research Methods in Psychology](https://kpu.pressbooks.pub/psychmethods4e/chapter/generating-good-research-questions/), którzy podają cztery kierunki poszukiwań pytania badawczego:

- przyczyny zachowania lub wystąpienia cechy,
- konsekwencje wystąpienia zachowania lub cechy,
- grupy, które mogą przejawiać zachowanie lub cechę w mniejszym lub większym stopniu,
- sytuacje, które mogą powodować, że zachowanie lub cecha będzie bardziej widoczne.

Pamiętajcie, że dobre pytanie badawcze to takie, na które jesteście w stanie odpowiedzieć przy pomocy środków, którymi dysponujecie.

## Dobra hipoteza {#lab03-hipoteza}

Najlepsze hipotezy to takie, które wynikają z teorii i pozwalają tę teorię przetestować. Pamiętajcie, że dobra hipoteza powinna:

- wynikać z dostępnej wiedzy;
- opierać się na dobrze zdefiniowanych pojęciach;
- podlegać empirycznej weryfikacji;
- być falsyfikowalna (zaprzeczenie hipotezy również powinno być możliwe do zaobserwowania);
- być pozytywna (mówić o związku, a nie o jego braku).

Z góry powinniśmy wiedzieć, kiedy hipotezę przyjmiemy, a kiedy odrzucimy.

Stawiajcie HIPOTEZY KIERUNKOWE. 

:::{.box}
**WAŻNE!**

Wasze hipotezy powinny łączyć dwie zmienne. Możecie porównać dwie lub więcej grup pod względem jakiegoś zachowania lub cechy lub zbadać związek między dwoma zmiennymi.

:::

## Różnica między teorią a hipotezą {#lab03-roznica}

Możecie zastanawiać się, co odróżnia teorię od hipotezy. Jak słusznie zauważają autorzy podręcznika [Research Methods in Psychology](https://kpu.pressbooks.pub/psychmethods4e/chapter/developing-a-hypothesis/) czasami w języku potocznym mówimy "mam teorię...", kiedy przyszło nam do głowy wyjaśnienie jakiegoś ważnego dla nas zjawiska. W nauce jest nieco inaczej. Kiedy już postawicie pytanie badawcze i spodziewacie się jakiejś konkretnej odpowiedzi, to ta odpowiedź to nie teoria, a hipoteza. Teorie to ogólne wyjaśnienia zjawisk, w których wykorzystywane są abstrakcyjne pojęcia. Hipotezy to konkretne przewidywania dotyczące tego, jakie wyniki mogą zostać uzyskane w badaniu. Hipotezy powinny być powiązane z teoriami przy pomocy stwierdzeń o formie "Jeżeli dana teoria jest prawdziwa, to ....". 
